<html>
<meta http-equiv="content-type" content="text/html; charset=UTF-8"/>
<title>As. Oy Akustinmäki linjaukset märkätilaremonteista</title>
<link rel="stylesheet" type="text/css" href="../aku.css"/>
<body>
<div id="container">
<h1>Taloyhtiön linjauksia asunto-osakeyhtiölain nojalla</h1>

<p>Taloyhtiössä on ilmennyt epäselvyyksiä hallituksen toiminnan perusteista ja
noudatetuista käytännöistä. AL ja MK kävivät 16.6.2011 Uudenmaan
Kiinteistöliiton lakimiehen Annika Kemppisen kanssa läpi
asunto-osakeyhtiölakia, C2-rakentamismääräyskokoelmaa ja LVI 01-10424
(Kiinteistön tekniset käyttöiät ja kunnossapitojaksot) -dokumenttia.
Lakimiehen arvio hallituksen tähänastisesta toiminnasta on, että yhtiö on tähän
asti toiminut oikein.</p>

<p>Tässä dokumentissa on nyt osakkaiden nähtäväksi hallituksen poimimia
lainauksia näistä laeista ja määräyksistä.  Mahdolliset korostukset on
taloyhtiön hallituksen lisäämiä. LVI-ohjekokoelma ei ole vapaasti saatavilla,
mutta nuo kaksi muuta kyllä:</p>

<ul>

<li><a
href="http://www.finlex.fi/fi/laki/ajantasa/2009/20091599">Asunto-osakeyhtiölaki
(AOYL) 22.12.2009/1599</a></li>

<li><a href="http://www.finlex.fi/pdf/normit/1918-c2.pdf">C2 Suomen
rakentamismääräyskokoelma (C2) 1998</a></li>

<li>LVI-ohjekokoelma antaa muovimaton minimi-iäksi 15 vuotta (vaikea rasitus),
keski-iäksi 20 vuotta (normaali rasitus) ja maksimi-iäksi 25 vuotta (kevyt
rasitus), ja suosittelee tarkastuksia 3 vuoden välein. Lisäksi jos muovimaton
päälle on asennettu laatoitus, sen käyttöikä on lyhyempi.</li>

</ul>

<h2>Yhtiön vastuulla olevat asiat</h2>

<p>AOYL 4:2 § asettaa märkätilojen rakenteet ja eristeiden kunnossapidon yhtiön
vastuulle, jos niissä havaitaan vikoja:</p>

<blockquote>

<p>Yhtiö vastaa kunnossapidosta siltä osin kuin se ei kuulu
osakkeenomistajalle.</p>

<p>Yhtiön on pidettävä kunnossa osakehuoneistojen rakenteet ja eristeet. Yhtiö
on lisäksi velvollinen pitämään kunnossa lämmitys-, sähkö-, tiedonsiirto-,
kaasu-, vesi-, viemäri-, ilmanvaihto- ja muut sen kaltaiset perusjärjestelmät.
Yhtiö ei kuitenkaan vastaa osakehuoneistoissa olevista altaista.</p>

</blockquote>

<h2>Korjauksen laajuus ja perustaso</h2>

<p>AOYL 4:2 §:</p>

<blockquote>

<p>[...] Yhtiön on korjattava ne osakehuoneistojen sisäosat, jotka
vahingoittuvat rakenteen tai yhtiön kunnossapitovastuulle kuuluvan rakennuksen
muun osan vian tai sen korjaamisen vuoksi.</p>

<p>Edellä 2 momentissa tarkoitettu vastuu koskee sellaisia rakenteita,
eristeitä ja perusjärjestelmiä, jotka yhtiö on toteuttanut tai hyväksynyt
vastuulleen, ja huoneistojen sisäosien korjaamista ajankohdan perustasoon
yhtiössä. Yhtiö vastaa myös sellaisesta osakkeenomistajan tekemästä tai
teettämästä asennuksesta, joka rinnastuu yhtiön toteuttamaan tai vastuulleen
hyväksymään toimenpiteeseen ja jonka toteuttamista yhtiö on voinut valvoa siten
kuin tässä laissa säädetään.</p>

</blockquote>

<p>Esimerkiksi vesivahingon tapauksessa sisäosat joudutaan purkamaan
rakenteisiin asti, ja rakenteet kuivattamaan. Tämä pykälä määrää yhtiön
korjaamaan sisäosat takaisin yhtiössä noudatetulle perustasolle.  Yhtiön
perustasoa ei sinänsä määritellä asunto-osakeyhtiölaissa. Perustaso syntyy
orgaanisesti yhtiön aiempien päätöksien ja voimassaolevien määräysten ja
käytäntöjen perusteella. Tässä yhtiössä on aiemmissa päätöksissä määritetty
perustaso vedeneristykseksi ja kaakeloinniksi, ja lakimiehen mukaan samaa
perustasoa noudatetaan lähes jokaisessa asunto-osakeyhtiössä.</p>

<p>Jos kuitenkin olisi käynyt esimerkiksi niin, että muovimatossa olevan reiän
alla ei olisi kosteusmittauksessa todettu vesivahinkoa, olisi mahdollisuus
korjata esim. ainoastaan reikiintynyt alue, ja jättää muu osa entiselleen.
Tällöinkin päätöksen on oltava teknisesti hyväksyttävä, esim. muovimatossa on
vielä oltava teknistä käyttöikää jäljellä.  Osittaisia remontteja rasittaa myös
se, että remontoijan ei tarvitse antaa tavanomaista 10 vuoden vakuutta työn
kestävyydelle, eli myöhemmissä vikatapauksissa remontin suorittaneelta taholta
ei voi periä hyvitystä.</p>

<h2>Korjauksien rahoitus</h2>

<p>AOYL 3:2 § kerrotaan, että yhtiö saa käyttää yhtiövastikkein kerättyjä varoja
kunnossapitoon ja uudistukseen. <em>Laissa ei mainita sanaa budjetti; se on ymmärrettävä
lähinnä laskennalliseksi apuvälineeksi jonka avulla voidaan kontrolloida että menot ja tulot
kohtaavat.</em></p>

<blockquote>

<p>Yhtiövastikkeella voidaan kattaa yhtiön menot, jotka aiheutuvat:</p>

<ol>

<li>kiinteistön hankinnasta ja rakentamisesta;</li>

<li>kiinteistön ja rakennusten käytöstä ja kunnossapidosta;</li>

<li>kiinteistön ja rakennuksen perusparannuksesta, lisärakentamisesta ja
lisäalueen hankkimisesta (uudistus);</li>

<li>yhtiön toimintaan taikka kiinteistön tai rakennuksen käyttöön liittyvän
hyödykkeen yhteishankinnasta; sekä</li>

<li>muista yhtiölle kuuluvista velvoitteista.</li>

</ol>

</blockquote>

<h2>Toiminta esim. osakkaan huolimattomuuden tai tahallisen vahingon tapauksessa</h2>

<p>AOYL 4:3 §:</p>

<blockquote>

<p>Osakkeenomistajan on hoidettava osakehuoneistoansa huolellisesti ja
toteutettava kunnossapitotyönsä siten, että yhtiön vastuulla olevat
kiinteistön, rakennuksen tai huoneiston osat eivät rikkoudu. Osakkeenomistaja
ei kuitenkaan ole vastuussa tavanomaisesta kulumisesta, joka aiheutuu tilojen
käyttämisestä niiden käyttötarkoituksen mukaisesti.</p>

</blockquote>

<p>Lain pykälä siis velvoittaa osakkeenomistajia pitämään hyvää huolta
osakkeestaan.  Kuitenkin laki hyväksyy osakkeenomistajan vastuun ulkopuolelle
esim. tavanomaisen iän myötä tapahtuvan vaurioitumisen. Niissä tapauksissa,
joissa osakas on itse tuottamuksellisuudellaan aiheuttanut vian, on kuitenkin
mahdollista velvoittaa osakas maksamaan se. Tätä käsitellään AOYL 4:4 §:</p>

<blockquote>

<p>Yhtiö voi teettää kunnossapitotyön osakkeenomistajan kustannuksella, jos
osakkeenomistaja lyö laimin lakiin tai yhtiöjärjestykseen perustuvan
kunnossapitovelvollisuutensa ja laiminlyönnistä voi aiheutua haittaa yhtiölle
tai toiselle osakkeenomistajalle.</p>

</blockquote>

<p>Samassa pykälässä annetaan myös osakkaalle oikeus teettää korjaus ja
laskuttaa se yhtiöltä, jos yhtiö ei kirjallisen huomautuksen saatuaan ryhdy
toimenpiteisiin vastuualueellaan.</p>

<h2>Osakkaan esteellisyys</h2>

<p>AOYL 6:15 §:</p>

<blockquote>

<p>Esteellisyys</p>

<p>Osakkeenomistaja tai hänen valtuutettunsa ei saa äänestää asiassa, joka koskee:</p>

<ol>

<li>osakkeenomistajan itsensä ja yhtiön välistä sopimusta tai muuta
oikeustointa;</li>

<li>vastuuvapauden myöntämistä osakkeenomistajalle itselleen, kannetta
osakkeenomistajaa itseään vastaan taikka hänen vapauttamistaan
vahingonkorvausvelvollisuudesta tai muusta velvoitteesta yhtiötä kohtaan;</li>

<li>sellaista osakkeenomistajan osakehuoneiston uudistusta tai muuta kuin
<strong>välttämätöntä kunnossapitoa</strong>, joka poikkeaa muiden
osakkeenomistajien hallinnassa olevien huoneistojen kunnossapidosta tai
uudistamisesta; taikka</li>

<li>osakkeenomistajan osakehuoneiston ottamista yhtiön hallintaan.</li>

</ol>

<p>Osakkeenomistaja tai hänen valtuutettunsa ei myöskään saa äänestää yhtiön ja kolmannen välisestä 1 momentissa tarkoitetusta asiasta, jos hänellä on odotettavissa siitä olennaista etua, joka saattaa olla ristiriidassa yhtiön edun kanssa.</p>

</blockquote>

<p>Ylimääräisessä yhtiökokouksessa todennäköisesti rikottiin 3. kohtaa, paitsi
jos lakia tulkitaan siten että yhtiön vastuulle lankeava remontti on
<strong>välttämätöntä kunnossapitoa</strong>. Joka tapauksessa AOYL:n
velvoittamat vastuut ajavat aina yhtiökokouksen päätösten ylitse, joten asialla
ei liene käytännössä merkitystä suuntaan tai toiseen.</p>

<h2>Vakuutukset</h2>

<p>Ekonomisessa mielessä vakuutuksen funktio on turvata investointi (= esim.
asunto) sellaisia ennakoimattomia tilanteita vastaan, jotka toteutuessaan
aiheuttaisivat vakavan taloudellisen menetyksen. Yhtiöllä on se käsitys, että
mikään vakuutus ei tule korvaamaan iän myötä vikaantuvien rakenteiden
korjauskustannuksia järkevästi.</p>

<p>Tämä johtuu siitä, että käyttöikänsä päässä olevat rakenteet tulevat
rikkoutumaan joka tapauksessa verraten pian. Tämä taas tarkoittaa sitä, että
vakuutusyhtiö nostaa vakuutuksen hinnan niin korkeaksi, että se kattaa sekä
odotettavissaolevat korjauskustannukset että vakuutusyhtiön perimän
voittomarginaalin.  Niinpä on siis todennäköisesti halvempaa korjata
rikkoutuneet rakenteet itse. (Sama lyhyemmin ja tylymmin: vakuutusyhtiö ei ole
hyväntekeväisyyslaitos.)</p>

<h2>Yhdenvertaisuusperiaate</h2>

<p>Hallituksen kanta on, että AOYL ei noudata ainakaan mitään naiivia tulkintaa
yhdenvertaisuusperiaatteesta: Laki velvoittaa yhtiötä suorittamaan joitakin
korjauksia, asettaa vaatimuksen perustason noudattamisesta, ja sallii että korjaukset
rahoitetaan yhtiövastikkeella (mikä on myös yhtiön ainut tulonlähde, ja sitä on
kerättävä yhtiöjärjestyksen mukaisesti kaikilta osakkailta). Niinpä yhtiön
vastuulle lankeava vesivahinko helposti hyödyttää vesivahingosta kärsinyttä
osakkeenomistajaa &mdash; tästä ei pääse mihinkään.</p>

<p>AOYL:n 1:10 § todetaan yhdenvertaisuudesta seuraavasti:</p>

<blockquote>
<p>Osakkeenomistajien yhdenvertaisuus</p>

<p>Kaikki osakkeet tuottavat yhtiössä yhtäläiset oikeudet, jollei
yhtiöjärjestyksessä määrätä toisin. Yhtiökokous, hallitus tai isännöitsijä ei
saa tehdä päätöstä tai ryhtyä muuhun toimenpiteeseen, joka on omiaan tuottamaan
osakkeenomistajalle tai muulle epäoikeutettua etua yhtiön tai
toisen osakkeenomistajan kustannuksella.</p>

</blockquote>

<p>Lakimiehen tulkinta oli, että yhdenvertaisuusperiaatteessa tarkoitetaan
nimenomaan yhtäläisiä oikeuksia, eli sitä että samoja <em>periaatteita</em>
noudatetaan henkilöön tai tilanteeseen katsomatta. Sillä ei kuitenkaan
tarkoiteta yhtäläisesti toteutuvia <em>etuja</em>, vaikka lähtökohtaisesti
myöskään sellaisia päätöksiä ei saa tehdä, joissa jotkin osakkaat hyötyvät
muiden kustannuksella.</p>

<p>Jos osakkaat kokevat lain epäoikeudenmukaiseksi, on aina mahdollista poiketa
asunto-osakeyhtiölaista yhtiöjärjestystä muuttamalla. Tämä on kuitenkin
keskustelu, johon hallitus ei mielellään ryhtyisi, vaan pikemminkin haluaisi
korjata ongelmien lähteet eli remontoida alkuperäiset kylpyhuoneet uuden
perustason mukaisiksi, jolloin yhtiön korjattavaksi ei pitäisi enää tulla uusia
kylpyhuoneita.</p>

<h1>Yhtiön tahtotila</h1>

<p>On käynyt ilmeiseksi, että kaikki yhä alkuperäiskunnossa olevat märkätilat
on syytä remontoida. Remonttia voisi kaavailla alustavasti vuodelle 2013.
Asiasta päätetään yhtiökokouksessa, tosin osakkaat saavat toki tehdä remontin
myös oma-aloitteisesti. Rahoittamista varten yhtiö perustaa remonttirahaston,
johon aletaan kartuttamaan vastikkeista kertyvää ylimäärää. Koska kaikkia
asuntoja ei tulla remontoimaan, remontoimattomien asuntojen osakkaita
hyvitetään myöhemmin tehtävän laskelman mukaan. Laskelman periaatteena on se,
että kaikki osakkaat osallistuvat remontoitavien asuntojen vedeneristysten
kustannuksiin kuten yhtiössä on tapana, ja loppuosa kuuluu asunnon omistavalle
osakkaalle.</p>

<p>Hinta on aiempien kokemusten perusteella todennäköisesti noin 5000 EUR + ALV
remontoitavaa asuntoa kohti, josta vedeneristyksen osuus on selvästi alle 1000
EUR.</p>

</div>
</body>
</html>
