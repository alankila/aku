<html>
<meta http-equiv="content-type" content="text/html; charset=UTF-8"/>
<title>As. Oy Akustinmäki linjaukset märkätilaremonteista</title>
<link rel="stylesheet" type="text/css" href="../aku.css"/>
<body>
<div id="container">
<h1>Taloyhtiön linjauksia asunto-osakeyhtiölain nojalla</h1>

<p>Taloyhtiössä on ilmennyt epäselvyyksiä hallituksen toiminnan perusteista ja
noudatetuista käytännöistä. Hallitus siteeraa tässä dokumentissa ne lainkohdat,
joiden katsoo erityisesti selventävän toimintansa perusteita.  Todettakoon,
että asunto-osakeyhtiölaki (jäljempänä AYOL) on melko helppolukuinen, ja siihen
voi tutustua esim. Finlexin sivustolla
<a href="http://www.finlex.fi/fi/laki/ajantasa/2009/20091599">AYOL&nbsp;22.12.2009/1599</a>.
Alla on suoria lainauksia kyseisestä laista. Mahdolliset korostukset on taloyhtiön
hallituksen lisäämiä.</p>

<h2>Yhtiön vastuulla olevat asiat</h2>

<p>AYOL 4:2 §:</p>

<blockquote>

<p>Yhtiö vastaa kunnossapidosta siltä osin kuin se ei kuulu
osakkeenomistajalle.</p>

<p>Yhtiön on pidettävä kunnossa osakehuoneistojen rakenteet ja eristeet. Yhtiö
on lisäksi velvollinen pitämään kunnossa lämmitys-, sähkö-, tiedonsiirto-,
kaasu-, vesi-, viemäri-, ilmanvaihto- ja muut sen kaltaiset perusjärjestelmät.
Yhtiö ei kuitenkaan vastaa osakehuoneistoissa olevista altaista.</p>

</blockquote>

<p>Hallitus tulkitsee, että ylläoleva pykälä velvoittaa yhtiötä korjaamaan
rakenteissa esiintyvät viat, kuten mahdolliset vesivahingot, joissa vesi pääsee
rakenteisiin.</p>

<h2>Korjauksen laajuus ja perustaso</h2>

<p>AOYL 4:2 §:</p>

<blockquote>

<p>[...] Yhtiön on korjattava ne osakehuoneistojen sisäosat, jotka
vahingoittuvat rakenteen tai yhtiön kunnossapitovastuulle kuuluvan rakennuksen
muun osan vian tai sen korjaamisen vuoksi.</p>

<p>Edellä 2 momentissa tarkoitettu vastuu koskee sellaisia rakenteita,
eristeitä ja perusjärjestelmiä, jotka yhtiö on toteuttanut tai hyväksynyt
vastuulleen, ja huoneistojen sisäosien korjaamista ajankohdan perustasoon
yhtiössä. Yhtiö vastaa myös sellaisesta osakkeenomistajan tekemästä tai
teettämästä asennuksesta, joka rinnastuu yhtiön toteuttamaan tai vastuulleen
hyväksymään toimenpiteeseen ja jonka toteuttamista yhtiö on voinut valvoa siten
kuin tässä laissa säädetään.</p>

</blockquote>

<p>Yhtiö tulkitsee, että mahdolliset pinnoitteet, kuten esim. aiemmat kaakeloinnit
tulee yhtiön korvata kokonaisuudessaan, mikäli ne vaurioituvat yhtiön teettämän
remontin yhteydessä. Lisäksi yhtiö tulkitsee, että pykälä myös kieltää yhtiötä
korvaamasta ainoastaan remontissa vaurioituneita osia. Kuitenkaan yhtiö ei ole
velvollinen palauttamaan kuntoa osakkaan saattamalle tasolle, vaan yhtiössä
noudatettu perustaso riittää.</p>

<p>Yhtiön perustasoa ei sinänsä määritellä asunto-osakeyhtiölaissa. Perustaso
syntyy orgaanisesti yhtiön aiempien päätöksien ja mahdollisten rakennuslain
muutoksien perusteella. Tämän yhtiön märkätilojen perustasoksi katsotaan
vedeneriste ja sisäpinnoite, käytännössä halpa kaakelointi.</p>

<h2>Mistä rahat otetaan</h2>

<p>AOYL 3:2 §:</p>

<blockquote>

<p>Yhtiövastikkeella voidaan kattaa yhtiön menot, jotka aiheutuvat:</p>

<ol>

<li>kiinteistön hankinnasta ja rakentamisesta;</li>

<li>kiinteistön ja rakennusten käytöstä ja kunnossapidosta;</li>

<li>kiinteistön ja rakennuksen perusparannuksesta, lisärakentamisesta ja
lisäalueen hankkimisesta (uudistus);</li>

<li>yhtiön toimintaan taikka kiinteistön tai rakennuksen käyttöön liittyvän
hyödykkeen yhteishankinnasta; sekä</li>

<li>muista yhtiölle kuuluvista velvoitteista.</li>

</ol>

</blockquote>

<p>Yhtiö tulkitsee, että märkätilojen remontit kuuluvat listan 2. kohdan
mukaisen kunnossapidon alaisuuteen, ja niinpä yhtiöllä on oikeus käyttää
yhtiövastikkeella kerättyjä varoja remontteihin. Sillä, miten varat on
budjetoitu ei sinänsä ole muuta merkitystä kuin että budjetin ylittyessä yhtiön
käytössä olevat varat saattavat loppua ja yhtiö voi joutua turvautumaan lainaan
tai ylimääräiseen yhtiövastikkeeseen rahoittaakseen toimintansa.</p>

<h2>Toiminta esim. osakkaan huolimattomuuden tai tahallisen vahingon tapauksessa</h2>

<p>AOYL 4:3 §:</p>

<blockquote>

<p>Osakkeenomistajan on hoidettava osakehuoneistoansa huolellisesti ja
toteutettava kunnossapitotyönsä siten, että yhtiön vastuulla olevat
kiinteistön, rakennuksen tai huoneiston osat eivät rikkoudu. Osakkeenomistaja
ei kuitenkaan ole vastuussa tavanomaisesta kulumisesta, joka aiheutuu tilojen
käyttämisestä niiden käyttötarkoituksen mukaisesti.</p>

</blockquote>

<p>Laki velvoittaa osakkeenomistajia pitämästä hyvää huolta osakkeestaan.
Kuitenkin laki hyväksyy osakkeenomistajan vastuun ulkopuolelle esim.
tavanomaisen iän myötä tapahtuvan vaurioitumisen. Yhtiö katsookin, että
alkuperäiset vedeneristeet ovat tulleet tiensä päähän ja että ainakin
kahden tähänastisen vesivahingon taustalla on ollut joko iästä johtuva
kuluminen tai rakennusvirhe, ei osakkaan laiminlyönti.</p>

<p>Niissä tapauksissa, joissa osakas on selkeästi itse aiheuttanut
vian, on kuitenkin mahdollista velvoittaa osakas maksamaan se. Tätä
käsitellään AOYL 4:4 §:</p>

<blockquote>

<p>
Yhtiö voi teettää kunnossapitotyön osakkeenomistajan kustannuksella, jos
osakkeenomistaja lyö laimin lakiin tai yhtiöjärjestykseen perustuvan
kunnossapitovelvollisuutensa ja laiminlyönnistä voi aiheutua haittaa yhtiölle
tai toiselle osakkeenomistajalle.
</p>

</blockquote>

<p>Yhtiö tulkitsee, että jos sillä on riittävän painava näyttö laiminlyönnistä,
se voi periä korvauksen summan osakkaalta. (Yhtiön märkätilakartoitus tehtiin
osittain, jotta yhtiöllä olisi dokumentti, joka objektiivisesti luonnehtii
märkätilojen senhetkisen kunnon.)</p>

<h2>Yhdenvertaisuusperiaate</h2>

<p>Mielestämme AOYL ei takaa yhdenvertaisuusperiaatetta siksi että perustaso on
muuttunut. On valitettavaa, että vesivahinko käyttäytyy kuin lahja, jonka muut
osakkaat antavat vesivahingon kärsineelle. Syy on erityisesti siinä, että
nykyään peruskuntoon vaaditaan kaakelointi, joka myös on yhtiön
kustannettava AYOL:stä tekemiemme tulkintojen mukaan.</p>

<p>Jos osakkaat kokevat lain epäoikeudenmukaiseksi, on
aina mahdollista poiketa asunto-osakeyhtiölaista yhtiöjärjestystä muuttamalla.
Tämä on kuitenkin keskustelu, johon hallitus ei mielellään ryhtyisi, vaan
pikemminkin haluaisi korjata ongelman syyn eli remontoida aikansaeläneet
kylpyhuoneet uuden perustason mukaisiksi. Tällöinkin toki.</p>

<p>Hallitus kehottaa osakkaita tulkitsemaan nykyisen vastuujaon osakkaan
ja yhtiön välillä ikään kuin vakuutuksena. Remontteja sattuu omalle
kohdalle silloin tällöin, ja nyt jotkin kalliit remontit eivät lankea
täysimääräisesti omalle vastuulle.</p>

<h2>Yhtiön tahtotila</h2>

<p>On käynyt ilmeiseksi, että kaikki yhä alkuperäiskunnossa olevat märkätilat
on syytä remontoida. Hallitus suunnittelee remonttia alustavasti vuodelle 2013.
Rahoittamista varten yhtiö perustaa rahaston, johon kartutetaan vastikkeista
jäävä ylimäärä.  Ne asunnot, joita ei tämän rahaston varoilla remontoida,
hyvitetään täysimääräisesti, jotta yhdenvertaisuusperiaate näiltä osin
toteutuisi.</p>

</div>
</body>
</html>
