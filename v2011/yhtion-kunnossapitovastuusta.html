<html>
<meta http-equiv="content-type" content="text/html; charset=UTF-8"/>
<title>As. Oy Akustinmäki linjaukset märkätilaremonteista</title>
<link rel="stylesheet" type="text/css" href="../aku.css"/>
<body>
<div id="container">
<h1>Taloyhtiön linjauksia asunto-osakeyhtiölain nojalla</h1>

<p style="color: red">DRAFT</p>

<p>Taloyhtiössä on ilmennyt epäselvyyksiä hallituksen toiminnan perusteista ja
noudatetuista käytännöistä. Kävimme 16.6.2011 Uudenmaan Kiinteistöliitossa
Annika Kemppisen kanssa läpi sekä asunto-osakeyhtiölakia että
C2-rakentamismääräyskokoelmaa. Kyseiset dokumentit löytyvät Internetistä:</p>

<ul>
<li><a href="http://www.finlex.fi/fi/laki/ajantasa/2009/20091599">Asunto-osakeyhtiölaki (AOYL) 22.12.2009/1599</a></li>
<li><a href="http://www.finlex.fi/pdf/normit/1918-c2.pdf">C2 Suomen rakentamismääräyskokoelma (C2) 1998</a></li>
</ul>

<p>Tässä dokumentissa on lainauksia ylläolevista laiesta ja määräyksistä.
Mahdolliset korostukset on taloyhtiön hallituksen lisäämiä.</p>

<h2>Yhtiön vastuulla olevat asiat</h2>

<p>AOYL 4:2 §:</p>

<blockquote>

<p>Yhtiö vastaa kunnossapidosta siltä osin kuin se ei kuulu
osakkeenomistajalle.</p>

<p>Yhtiön on pidettävä kunnossa osakehuoneistojen rakenteet ja eristeet. Yhtiö
on lisäksi velvollinen pitämään kunnossa lämmitys-, sähkö-, tiedonsiirto-,
kaasu-, vesi-, viemäri-, ilmanvaihto- ja muut sen kaltaiset perusjärjestelmät.
Yhtiö ei kuitenkaan vastaa osakehuoneistoissa olevista altaista.</p>

</blockquote>

<p>Yhtiö tulkitsee, että ylläoleva pykälä velvoittaa yhtiötä korjaamaan
rakenteissa esiintyvät viat, kuten mahdolliset vesivahingot, joissa vesi pääsee
rakenteisiin.</p>

<h2>Korjauksen laajuus ja perustaso</h2>

<p>AOYL 4:2 §:</p>

<blockquote>

<p>[...] Yhtiön on korjattava ne osakehuoneistojen sisäosat, jotka
vahingoittuvat rakenteen tai yhtiön kunnossapitovastuulle kuuluvan rakennuksen
muun osan vian tai sen korjaamisen vuoksi.</p>

<p>Edellä 2 momentissa tarkoitettu vastuu koskee sellaisia rakenteita,
eristeitä ja perusjärjestelmiä, jotka yhtiö on toteuttanut tai hyväksynyt
vastuulleen, ja huoneistojen sisäosien korjaamista ajankohdan perustasoon
yhtiössä. Yhtiö vastaa myös sellaisesta osakkeenomistajan tekemästä tai
teettämästä asennuksesta, joka rinnastuu yhtiön toteuttamaan tai vastuulleen
hyväksymään toimenpiteeseen ja jonka toteuttamista yhtiö on voinut valvoa siten
kuin tässä laissa säädetään.</p>

</blockquote>

<p>Esimerkiksi vesivahingon tapauksessa sisäosat joudutaan purkamaan rakenteisiin
asti, ja rakenteet kuivattamaan. Tästä johtuen vesivahingon jälkeen yhtiön on
korjattava sisäosat takaisin yhtiössä noudatetulle perustasolle.
Yhtiön perustasoa ei sinänsä määritellä asunto-osakeyhtiölaissa. Perustaso
syntyy orgaanisesti yhtiön aiempien päätöksien ja voimassaolevien käytäntöjen
perusteella.</p>

<p>Pienemmissä remonteissa yhtiö voi ainakin harkita korjaavansa ainoastaan
vahingoittuneen osan entiselleen. (Esim. reikä muovimatossa, mutta sen alla ei
ole vesivahinkoa.) Ratkaisujen olisi kuitenkin noudatettava hyvää
rakentamistapaa. Akustinmäen alkuperäiset muovimatot ovat jo todennäköisen
käyttöikänsä päässä, ja niiden paikkaamista ei voi suositella. Osittaisia
korjauksia ratkaisuna rasittaa myös se piirre, että remontoijan ei tarvitse
antaa tavanomaista 10 vuoden vakuutta työn laadulle.</p>

<h2>Korjauksien rahoitus</h2>

<p>AOYL 3:2 §:</p>

<blockquote>

<p>Yhtiövastikkeella voidaan kattaa yhtiön menot, jotka aiheutuvat:</p>

<ol>

<li>kiinteistön hankinnasta ja rakentamisesta;</li>

<li>kiinteistön ja rakennusten käytöstä ja kunnossapidosta;</li>

<li>kiinteistön ja rakennuksen perusparannuksesta, lisärakentamisesta ja
lisäalueen hankkimisesta (uudistus);</li>

<li>yhtiön toimintaan taikka kiinteistön tai rakennuksen käyttöön liittyvän
hyödykkeen yhteishankinnasta; sekä</li>

<li>muista yhtiölle kuuluvista velvoitteista.</li>

</ol>

</blockquote>

<p>Yhtiö tulkitsee, että märkätilojen remontit kuuluvat joko pykälän 2. kohdan
mukaisen kunnossapidon alaisuuteen tai 3. kohdan mukaisen perusparannuksen
alaisuuteen, ja niinpä yhtiöllä on oikeus käyttää yhtiövastikkeella kerättyjä
varoja remontteihin. Sillä, miten varat on budjetoitu ei sinänsä ole muuta
merkitystä kuin että budjetin ylittyessä yhtiön käytössä olevat varat saattavat
loppua ja yhtiö voi joutua turvautumaan lainaan tai ylimääräiseen
yhtiövastikkeeseen rahoittaakseen toimintansa.</p>

<h2>Toiminta esim. osakkaan huolimattomuuden tai tahallisen vahingon tapauksessa</h2>

<p>AOYL 4:3 §:</p>

<blockquote>

<p>Osakkeenomistajan on hoidettava osakehuoneistoansa huolellisesti ja
toteutettava kunnossapitotyönsä siten, että yhtiön vastuulla olevat
kiinteistön, rakennuksen tai huoneiston osat eivät rikkoudu. Osakkeenomistaja
ei kuitenkaan ole vastuussa tavanomaisesta kulumisesta, joka aiheutuu tilojen
käyttämisestä niiden käyttötarkoituksen mukaisesti.</p>

</blockquote>

<p>Lain pykälä siis velvoittaa osakkeenomistajia pitämään hyvää huolta
osakkeestaan.  Kuitenkin laki hyväksyy osakkeenomistajan vastuun ulkopuolelle
esim.  tavanomaisen iän myötä tapahtuvan vaurioitumisen. Yhtiö katsookin, että
alkuperäiset eristeet ovat tulleet tiensä päähän, ja että ainakin kahden
tähänastisen vesivahingon taustalla on ollut joko iästä johtuva kuluminen tai
rakennusvirhe, ei osakkaan laiminlyönti.</p>

<p>Niissä tapauksissa, joissa osakas on selkeästi itse aiheuttanut
vian, on kuitenkin mahdollista velvoittaa osakas maksamaan se. Tätä
käsitellään AOYL 4:4 §:</p>

<blockquote>

<p>Yhtiö voi teettää kunnossapitotyön osakkeenomistajan kustannuksella, jos
osakkeenomistaja lyö laimin lakiin tai yhtiöjärjestykseen perustuvan
kunnossapitovelvollisuutensa ja laiminlyönnistä voi aiheutua haittaa yhtiölle
tai toiselle osakkeenomistajalle.</p>

</blockquote>

<p>Yhtiö tulkitsee, että jos sillä on riittävän painava näyttö laiminlyönnistä,
se voi teettää korvauksen, ja periä korvauksen summan osakkaalta. (Yhtiön
märkätilakartoitus tehtiin osittain, jotta yhtiöllä olisi dokumentti, joka
objektiivisesti luonnehtii märkätilojen senhetkisen kunnon.)
</p>

<p>On huomattava, että samassa pykälässä annetaan osakkaalle oikeus teettää
korjaus ja laskuttaa se yhtiöltä, jos yhtiö ei kirjallisen huomautuksen
saatuaan ryhdy toimenpiteisiin vastuualueellaan.</p>

<h2>Osakkaan esteellisyys</h2>

<p>AOYL 6:15 §:</p>

<blockquote>

<p>Esteellisyys</p>

<p>Osakkeenomistaja tai hänen valtuutettunsa ei saa äänestää asiassa, joka koskee:</p>

<ol>

<li>osakkeenomistajan itsensä ja yhtiön välistä sopimusta tai muuta
oikeustointa;</li>

<li>vastuuvapauden myöntämistä osakkeenomistajalle itselleen, kannetta
osakkeenomistajaa itseään vastaan taikka hänen vapauttamistaan
vahingonkorvausvelvollisuudesta tai muusta velvoitteesta yhtiötä kohtaan;</li>

<li>sellaista osakkeenomistajan osakehuoneiston uudistusta tai muuta kuin
<strong>välttämätöntä kunnossapitoa</strong>, joka poikkeaa muiden
osakkeenomistajien hallinnassa olevien huoneistojen kunnossapidosta tai
uudistamisesta; taikka</li>

<li>osakkeenomistajan osakehuoneiston ottamista yhtiön hallintaan.</li>

</ol>

<p>Osakkeenomistaja tai hänen valtuutettunsa ei myöskään saa äänestää yhtiön ja kolmannen välisestä 1 momentissa tarkoitetusta asiasta, jos hänellä on odotettavissa siitä olennaista etua, joka saattaa olla ristiriidassa yhtiön edun kanssa.</p>

</blockquote>

<p>Ylimääräisessä yhtiökokouksessa todennäköisesti rikottiin 3. kohtaa, paitsi
jos lakia tulkitaan siten että yhtiön vastuulle lankeava remontti on
<strong>välttämätöntä kunnossapitoa</strong>.</p>

<h2>Yhdenvertaisuusperiaate</h2>

<p>Hallituksen kanta on, että AOYL ei noudata ainakaan mitään naiivia tulkintaa
yhdenvertaisuusperiaatteesta: Laki velvoittaa yhtiötä suorittamaan joitakin
korjauksia, asettaa lopputulokselle vaatimuksen perustasosta, ja sallii että
korjaukset rahoitetaan yhtiövastikkeella (mikä on myös yhtiön ainut
tulonlähde). Niinpä yhtiön vastuulle lankeava vesivahinko helposti hyödyttää
vesivahingosta kärsinyttä osakkeenomistajaa.</p>

<p>Tämä näyttäisi sotivan esim. AOYL:n 1:10 § vastaan:</p>

<blockquote>
<p>Osakkeenomistajien yhdenvertaisuus</p>

<p>Kaikki osakkeet tuottavat yhtiössä yhtäläiset oikeudet, jollei
yhtiöjärjestyksessä määrätä toisin. Yhtiökokous, hallitus tai isännöitsijä ei
saa tehdä päätöstä tai ryhtyä muuhun toimenpiteeseen, joka on omiaan tuottamaan
osakkeenomistajalle tai muulle <strong>epäoikeutettua etua</strong> yhtiön tai
toisen osakkeenomistajan kustannuksella.</p>

</blockquote>

<p>On kuitenkin mahdollista sovittaa ristiriita yhteen. Ensinnäkin osakkaiden
yhdenvertaisuusperiaatetta ei rikota, koska yhtiö toimii samoilla periaatteilla
osakkeenomistajan henkilöstä riippumatta. Niinpä kaikki osakkeet tuottavat
yhtiössä yhtäläiset oikeudet. On myös perusteltua väittää, että yhtiön
vastuulle lankeavat korjaukset ovat <strong>oikeutettua etua</strong> &mdash;
edun oikeutus perustuu lain itsensä yhtiölle asettamiin velvoitteisiin.
Hallitus kehottaakin osakkaita tulkitsemaan nykyisen vastuujaon osakkaan ja
yhtiön välillä ikään kuin vakuutuksena ja takeena siitä, että jotkin kalliit
remontit tulevat hoidettua ja oma vastuu pysyy rajattuna.</p>

<p>Jos osakkaat kokevat lain epäoikeudenmukaiseksi, on aina mahdollista poiketa
asunto-osakeyhtiölaista yhtiöjärjestystä muuttamalla.  Tämä on kuitenkin
keskustelu, johon hallitus ei mielellään ryhtyisi, vaan pikemminkin haluaisi
korjata ongelmien lähteet eli remontoida aikansaeläneet kylpyhuoneet uuden
perustason mukaisiksi, jolloin yhtiön korjattavaksi ei enää tulle uusia
kylpyhuoneita.</p>

<h2>Vakuutukset</h2>

<p>Vakuutukset otetaan pääsääntöisestä turvaamaan investointi katastrofaalisia
ja ennakoimattomia tilanteita vastaan. Vanhuuttaan haurastuvat ja kuluvat
vedeneristeet eivät ole vakuuttamisen arvoisia, koska niistä voi sanoa että ne
tulevat hajoamaan ennen pitkää joka tapauksessa, ja tällöin vakuutuksen
hintakin nousee kattamaan vakuuttajan kulut ja voittomarginaalin, ja siksi
kokonaiskustannus on yhtiön kannalta todennäköisesti korkeampi.</p>

<h1>Yhtiön tahtotila</h1>

<p>On käynyt ilmeiseksi, että kaikki yhä alkuperäiskunnossa olevat märkätilat
on syytä remontoida. Hallitus suunnittelee ehdottavansa remonttia alustavasti
vuodelle 2013.  Asiasta päätetään yhtiökokouksessa.  Rahoittamista varten yhtiö
perustaa kuitenkin jo tämän vuoden aikana rahaston, johon kartutetaan
vastikkeista jäävä ylimäärä.  Niitä asuntoja, joita ei tämän rahaston varoilla
remontoida, hyvitetään täysimääräisesti, jotta yhdenvertaisuusperiaate näiltä
osin toteutuisi.</p>

<p>AOYL 6:32 §:</p>

<blockquote>

<p>Yhtiökokous päättää 26 §:ssä tarkoitetulla enemmistöllä uudistusta varten
osakkeenomistajalta perittävän yhtiövastikkeen alentamisesta, jos
osakkeenomistajan huoneistossa aiemmin tehty työ vähentää yhtiölle aiheutuvia
kustannuksia.  Sama koskee kunnossapitoa varten perittävän yhtiövastikkeen
alentamista, jos osakkeenomistajan aiemmin tekemä työ vähentää yhtiölle
aiheutuvia kustannuksia. Alennusta laskettaessa otetaan huomioon yhtiölle
tuleva säästö ja osakkeenomistajan yhtiövastikeperusteen mukainen
maksuvelvollisuus. Alennuksen enimmäismäärä on pienempi näistä.</p>

</blockquote>

</div>
</body>
</html>
